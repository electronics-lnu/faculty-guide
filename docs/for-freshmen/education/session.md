# Сесійний контроль і перездачі

Як хтось сказав, сесія — це неймовірний і радісний час, що буває лише два рази на рік, у плині якого студенти демонструють набуті за час навчання знання, а викладачі божеволіють від того, якими розумними і освіченими є студенти. Сесію можна порівняти двома останніми тижнями навчання у школі, коли вчителі зазвичай проводять підсумкові контрольні роботи, з тією лиш різницею, що сесія радше нагадує складання ЗНО.

## Про сесійний контроль
Тож **сесія відбувається два рази на рік**: взимку і влітку. Зимова сесія починається десь у середині грудня, і завержується на початку січня, а літня — починається наприкінці травня, і завержується приблизно у середині червня. Точні дати проведення сесійного контролю щороку затверджуються ректором Університету.

Сесія поділяється на **залікову** та **іспитову** частини. Спершу, йде залікова, паралельно з якою відбувається навчальний процес. Далі, навчальний семестр завержується, і починається іспитова (екзаменаційна) сесія. Заліки з кількох дисциплін можуть припадати на один день, а іспити — проводяться з перервою у не менш ніж 2 дні.

Розклад проведення сесійного контролю є унікальним для кожної академічної групи. Тож, поки хтось складає іспит з одної дисципліни, інша група у цей час пише екзаменаційну роботу з інакшої дисципліни. Розклад сесійного контролю оприлюднюється на сайті факультету за кілька тижнів до початку ~~веселощів~~ сесії.

**Іспити і заліки з кожної дисципліни відбуваються по-різному.** Більше про їх особливості вам розкажуть викладачі дисциплін, з яких вони будуть проходити — тому радимо обов’язково відвідати перші лекційні заняття з усіх дисциплін, щоб підготуватися до сесійного контролю завчасно. Те саме стосується і формату оцінювання, проведення занять, тощо — кожен викладач встановлює власні правила, яким необхідно слідувати.

!!! note "Про консультаційні заняття"
    За день чи кілька днів до проведення іспиту (екзаменаційної роботи), викладачі, зазвичай, проводять консультаційні заняття для кожної окремої академгрупи. На них ви ще раз перевірите свої оцінки, отримаєте рекомендації щодо підготовки до іспиту та почуєте інші не менш важливі речі.

## Результуючі оцінки
Як ми вже казали, за навчальний семестр ви можете набрати до 50 балів з іспитової дисципліни (і ще до 50 - безпосередньо на іспиті), а також до 100 балів із залікової дисципліни. Для зарахування дисципліни необхідно у сумі набрати хоча б 51 бал зі 100, інакше вас відправлять на перездачу. При цьому, якщо ви наберете 20 чи менше балів, ви не будете допущені до перездачі... але це вже окрема і дуже сумна історія :disappointed:.

| ЄКТС | 100-бальна | 5-бальна |  національна шкала  |
| ---- | ---------- | -------- | ------------------- |
|  A   |  90 - 100  |    5     | відмінно            |
|  B   |  81 - 89   |    4+    | добре               |
|  C   |  71 - 80   |    4     | добре               |
|  D   |  61 - 70   |    3+    | задовільно          |
|  E   |  51 - 60   |    3     | задовільно          |
|  F   |   0 - 50   |    2     | незадовільно        |
|  Fx  |   0 - 20   |    -     | без права перездачі |

Як бачите, в Університеті заведено вказувати оцінки у декількох форматах: ЄКТС, 100-бальній, 5-бальній та національній шкалах оцінювання набутих знань. Найважливішою тут є 100-бальна система оцінювання, у якій ви і будете отримувати свої поточні оцінки.

## Перездачі по талонам
Ті, хто з якихось причин не брав участі у заліковому занятті чи іспитовій роботі з якоїсь дисципліни, або ж отримав незадовільну оцінку (меншу за 51 бал), отримує так званий «талон» на перездачу. Є кілька типів талонів:

- **Талон №1.** Його отримують ті, хто з поважної причини не був присутнім на заліковому занятті чи іспиті з дисципліни. Цей талон можна здати лише під час залікової сесії (для залікових дисциплін) або іспитової сесії (для іспитів). Він не впливає на можливість отримання стипендії за результатами поточного семестру (якщо його успішно здати у визначені терміни).
- **Талон №2.** Його отримують ті студенти, які не змогли скласти залік чи іспит, або ж не були присутніми на заліковому занятті чи іспитовій роботі без поважної на те причини. Або якщо не впоралися зі складанням талону №1. Цей талон не дає можливості для отримання стипендії (соціальної та академічної) до наступного сесійного контролю.
- **Талон №К.** На нього відправляють студентів, які не впоралися зі складанням талону №2. Це — останній шанс не злетіти з «державного» чи то не бути відрахованим за неуспішність. Ще є «повтроний курс», але він доступний лише один раз за весь період навчання, і тільки студентам, що навчаються в університеті за кошти фізичних та/або юридичних осіб (на «контракті»).

!!! danger "Обмеження за кількістю перездач"
    Зверніть увагу на те, що отримання чотирьох і більше талонів №2 призводить до автоматичного і безповоротного відрахування з числа студентів університету! Не радимо з цим експериментувати.